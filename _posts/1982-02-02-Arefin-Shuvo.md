---
layout: post
lang: bn
id: 
date: 2019-02-02T01:03:09+00:00
author: Short Bio
layout: post
format: article
image: /assets/photos/Arifin-Shuvo.jpg
permalink: /আরিফিন-শুভ/
title: আরিফিন শুভ
description: আরিফিন শুভ বাংলাদেশের একজন চলচ্চিত্র অভিনেতা এবং টিভি অভিনয়শিল্পী। বিনোদন জগতে পা রাখেন মডেলিং দিয়ে।
categories:
  - চলচ্চিত্র অভিনেতা
tags:
  - অভিনেতা
  - চলচ্চিত্র অভিনেতা
  - বাংলাদেশী চলচ্চিত্র অভিনেতা
  - বাংলাদেশী টেলিভিশন অভিনেতা
eng: https://short-biography.com/?p=
---

আরিফিন শুভ বাংলাদেশের একজন চলচ্চিত্র অভিনেতা এবং টিভি অভিনয়শিল্পী। বিনোদন জগতে পা রাখেন মডেলিং দিয়ে। পরবর্তীতে কাজ করেন নাটকে। তিনি জাগো (২০১০) চলচ্চিত্রের মাধ্যমে চলচ্চিত্রের ভুবনে পা রাখেন। তিনি একজন খলনায়ক হিসেবে প্রথমবারের মত পূর্ণদৈর্ঘ্য প্রেম কাহিনী চলচ্চিত্রে শাকিব খান ও জয়া আহসানের সাথে অভিনয় করেন। এই চলচ্চিত্রে অভিনয়ের জন্য তিনি দর্শকমহল থেকে ব্যাপক প্রশংসা পান।

## প্রাথমিক জীবন
শুভ ১৯৮২সালের ২ ফেব্রুয়ারি বাংলাদেশের ময়মনসিংহ জেলার ভালুকা উপজেলার ডাকাতিয়া গ্রামে জন্মগ্রহণ করেন।

## অভিনয় জীবন
আরিফিন শুভ ২০০৫ সালে মডেলিং শুরু করেন। ২০০৭ সালে প্রথম মোস্তফা সরয়ার ফারুকীর হ্যাঁ-না নাটকে অভিনয় করেন। ২০০৮ সালে ইজ ইকুয়াল টু ধারাবাহিক নাটকে অভিনয় করে তার অবস্থান শক্ত করেন। ২০১০ সালে খিজির হায়াত খান পরিচালিত জাগো চলচ্চিত্রের মাধ্যমে তার বড় পর্দায় অভিষেক হয়। কয়েক বছর বিরতির পর ২০১৩ সালে চলচ্চিত্র পরিচালক শফি উদ্দিন শফি পরিচালিত পূর্ণদৈর্ঘ্য প্রেম কাহিনী চলচ্চিত্রে খলচরিত্রে অভিনয় করেন। এই চলচ্চিত্রে তার সহশিল্পী ছিল শাকিব খান ও জয়া আহসান। চলচ্চিত্র পরিচালক ও সমালোচক মতিন রহমান ছবিতে তার "কানে লাগে" সংলাপ এবং "একক নাট্য অভিব্যক্তি প্রকাশের" প্রশংসা করেন। ছবিটি ব্যবসায়িক দিক থেকেও সফল হয়। এরপর তিনি চলচ্চিত্রে মনোনিবেশ করেন। সে বছর ভালোবাসা জিন্দাবাদ চলচ্চিত্রে অভিনয় করেন। এতে তার বিপরীতে কাজ করেন আইরিন সুলতানা।

২০১৪ সালে ইফতেখার চৌধুরীর অগ্নি ছবিতে তিনি একজন বক্সিং খেলোয়াড় ও পেশাদার খুনী ড্রাগন চরিত্রে অভিনয় করেন। একই বছর শাহাদাত হোসেন লিটনের মন বোঝেনা, মুহাম্মদ মোস্তফা কামাল রাজ পরিচালিত তারকাঁটা, ও আশিকুর রহমান পরিচালিত কিস্তিমাত চলচ্চিত্রে অভিনয় করেন। ২০১৫ সালে শিহাব শাহীন পরিচালিত ছুঁয়ে দিলে মন, ও ওয়ার্নিং চলচ্চিত্রে কাজ করেন। ছুঁয়ে দিলে মন চলচ্চিত্র দর্শকদের ব্যাপক সাড়া পায় ও এই চলচ্চিত্রের জন্য মেরিল-প্রথম আলো পুরস্কার-এ শ্রেষ্ঠ চলচ্চিত্র অভিনয়শিল্পী (পুরুষ) বিভাগে তারকা জরিপ পুরস্কার অর্জন করেন ও সমালোচক পুরস্কারের জন্য মনোনীত হন। পাশাপাশি তিনটি বিজ্ঞাপনের মডেল হয়ে কাজ করেন। মিস্টার কুকিজের বিজ্ঞাপনে তার সাথে কাজ করেন নুসরাত ফারিয়া মাজহার, যমুনা গ্রুপের বিজ্ঞাপনে নাদিয়া নদী ও প্রাণ আপের বিজ্ঞাপনে পরীমনি।

২০১৬ সালে তিনি আশিকুর রহমান পরিচালিত অ্যাকশনধর্মী মুসাফির ও অনন্য মামুন পরিচালিত নাট্যধর্মী অস্তিত্ব চলচ্চিত্রে অভিনয় করেন। এই বছরের শেষ দিকে মুক্তি পায় জাকির হোসেন রাজু পরিচালিত বাংলাদেশ-ভারত যৌথ প্রযোজনার নিয়তি। এতে তার বিপরীতে অভিনয় করেন জলি। ২০১৭ সালের শুরুর দিকে মুক্তি পায় জাকির হোসেন রাজু পরিচালিত পথ-রোমাঞ্চকর রোম্যান্টিক প্রেমী ও প্রেমী এবং শামিম আহমেদ রনি পরিচালিত কমেডিধর্মী ধ্যাততেরিকি। অক্টোবরে মুক্তি পায় দীপংকর দীপন পরিচালিত পুলিশ অ্যাকশন থ্রিলার ঢাকা অ্যাটাক। এতে তাকে ঢাকা মহানগর পুলিশের বোমা নিস্ক্রিয়করণ দলের প্রধান আবিদ রহমান চরিত্রে দেখা যায়। এছাড়া নির্মাণাধীন রয়েছে জায়েদ রিজওয়ানের মৃত্যুপুরী, আলমগীরের একটি সিনেমার গল্প এবং কণ্ঠ দিয়েছেন বাংলাদেশের প্রথম অ্যানিমেশন চলচ্চিত্র ডিটেকটিভ-এ মহীন চরিত্রে।

## পারিবারিক জীবন
আরিফিন শুভ ২০১৫ সালে অর্পিতা সমাদ্দারকে বিয়ে করেন। অর্পিতা সমাদ্দার পেশায় একজন ফ্যাশন ডিজাইনার।

## বহিঃসংযোগ
* [Wiki][wiki-link] 
* [IMDb][imdb-link]

[wiki-link]: https://en.wikipedia.org/wiki/Arifin_Shuvo
[imdb-link]: https://www.imdb.com/name/nm4939566/
